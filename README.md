# Python v ČR: Zapoj se!

_Nápadníček a To-Do českých Pythonistů_

Líbí se ti Python? Pomoz nám ho rozšířit i mezi ostatní. Pro lenochy s penězi máme [číslo účtu](https://www.fio.cz/ib2/transparent?a=2600260438), ale spíš oceníme, když se chopíš nějakého úkolu a dotlačíš jej do konce.

Máme sice [Pyvec](http://pyvec.org/), tedy neziskovku, která má rozšiřování a podporu Pythonu u nás jako misi, ale to je jen nějaká formální obálka. Reálně hýbou věci dopředu **lidi, kteří přiloží ruku k dílu** a ti v žádné neziskovce být nemusí - nakonec to všichni stejně děláme po večerech, po střípcích volného času. Konkrétní peníze sehnat umíme, ale potřebujeme **hrdiny**, kteří se chytnou projektu a **uskuteční jej**. Nemusí to být žádní známí profíci, nemusí být z Prahy nebo Brna a ani Python nemusí umět nijak skvěle. **Kontakty, reference a zkušenosti** jsou odměnou, ne požadavkem! 

## Nekonečné úkoly

- **Vysvětluj** nováčkům na [diskusích](http://python.cz/#komunikace).
- **Pomoz** organizátorům [srazů](http://python.cz/#srazy) nebo [založ vlastní sraz](http://pyvec-guide.readthedocs.org/guides/meetup.html) ve svém městě.
- **Přednášej** na [srazech](http://pyvo.cz/)! Pětiminutový lightning talk většinou není potřeba oznamovat předem, stačí přijít na sraz a něco říct. Delší přednášky je dobré s předstihem nahlásit organizátorům srazu.
- **Piš** a překládej! Články můžeš publikovat třeba na [blogu české Python komunity](blog.python.cz) či na [Zdroják.cz](http://www.zdrojak.cz/n/python/).
- **Programuj** open source! Zajímavých projektů, které uvítají pomoc na jakékoli úrovni, je spousta. Inspirovat se můžeš na [GitHubu](https://github.com/trending?l=python).

## Jednorázové úkoly

Koukni na [issues](https://github.com/pyvec/zapojse/issues) na tomto repozitáři. Nemáš čas ale máš nápad? Komentuj, [zakládej nové issues](https://github.com/pyvec/zapojse/issues/new).

## Jak je to s tou neziskovkou?

Neziskovka se jmenuje [Pyvec](http://pyvec.org/), je [zapsána](http://wwwinfo.mfcr.cz/cgi-bin/ares/darv_res.cgi?ico=22746668&jazyk=cz&xml=1) jako občanské sdružení a má [transparentní účet](https://www.fio.cz/scgi-bin/hermes/dz-transparent.cgi?ID_ucet=2600260438). Její misí je podporovat a propagovat Python komunitu v ČR. Srazy nebo workshopy dělají konkrétní lidé a Pyvec jim do toho nemluví - nabízí ale pomocnou ruku co se týče financí a zázemí.

Pokud se chceš chopit nějakého úkolu výše, Pyvec ti může pomoci tím, že ti v rámci svých možností dodá sponzory, peníze, lidi (třeba kouče), PR, know-how. Organizace a realizace je ale čistě na tobě.

